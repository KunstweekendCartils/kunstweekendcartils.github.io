{
  "name": "Leon Sporck",
  "author": "Leon Sporck",
  "website": "",
  "text": "Mollige dames maakt Leon Sporck al van begin af aan. Ze staan voor vrolijkheid, vitaliteit en voor genieten. Genieten van het leven, van eten en drinken, van erotiek en moederschap. \n \nTerwijl ik ze vorm, laat ik me leiden door wat er in me opkomt. Vanaf de voeten werk ik omhoog tot er een vrouw op tafel zit. Daarbij laat ik mezelf ook graag verrassen. Als ze me vrolijk maakt, weet ik dat het goed is. Dan zal ze bij anderen ook een glimlach ontlokken. Serieuze kunst is er al genoeg. Mensen herkennen goed dat mijn dikke vrouwen een pleidooi zijn voor levenslust. “Ik stop vandaag nog met lijnen!” roept er wel eens een. Het is jammer dat dik zijn in het Westen zo negatief bekeken wordt. Slank staat hier voor succes. Terwijl het in mijn ogen ook staat voor geremdheid, jezelf inperken, niet durven genieten van de mooie dingen van het leven. Grote vrouwen uit de geschiedenis, de bijbel of de Griekse mythologie zijn vaak mijn inspiratiebronnen. Net als de vrouwen die ik in Afrika en Zuid-Amerika heb gezien. Daar hoeven dikke vrouwen zich niet te verstoppen. Ze pronken juist met hun weelderige lichaamsvormen, als teken van rijkdom en geluk.\n",
  "image0": "0.png",
  "image1": "1.png",
  "image2": "2.png"
}
