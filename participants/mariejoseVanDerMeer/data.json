{
  "name": "Galerie De Kleine Tuin",
  "author": "Marie-José van der Meer",
  "website": "galeriedekleinetuin.com",
  "text": "De beeldkracht van het driedimensionale. Na tal van jaren schilderen verschoof mijn aandacht steeds meer naar de beeldhouwkunst. Het driedimensionale van vormen in was en klei geeft veel meer beeldkracht. Ik kon in mijn schilderijen niet kwijt wat ik voelde. In het beeldhouwen kon ik dat gevoel wél leggen. Maar intussen heb ik door de beeldhouwkunst het schilderen weer hervat, met olieverf of acryl op waterbasis. Toch blijft beeldhouwen mij meer aan het hart liggen. Het leven zelf. Het figuratieve in de schilderijen zette ik voort in de beelden. Mijn beelden zijn in brons, ze zijn figuratief, vrouwelijk, sierlijk en naar eigen ontwerp gekleed. Vaak alleen, soms in een relatie, vrolijk of in overpeinzing. Dat zijn mijn thema's van het leven, de hoogte- en de dieptepunten. Mijn inspiratiebron is het leven zelf, mijn ervaringen, de vrolijke kanten, maar ook de keerzijde. De vrolijke kant stel ik het liefst voorop, want die geeft mij de meeste inspiratie. Ik heb lessen bij diverse kunstenaars gevolgd en heb daarna mijn eigen stijl ontwikkeld. In mijn werk speelt de vrouw een prominente rol, in al haar facetten stralend, ingetogen en verbonden. Indruk van beweging. Opvallend in de beelden zijn de vloeiende vormen, waarmee de indruk van beweging gegeven wordt. Door uitstraling en vorming heb ik het gevoel dat er dynamiek in zit. Terwijl er ook beelden zijn waar je stil van wordt, omdat ze daarom vragen, je denkt aan berusting. Zo'n beeld heb ik op het graf van mijn man geplaatst. Ook heb ik andere facetten van het leven willen neerzetten, zoals een vakantiegevoel of een vriendschap. Inmiddels heb ik al vele malen mijn werk geëxposeerd, zowel in binnen- als buitenland.",
  "image0": "0.jpg",
  "image1": "1.jpg",
  "image2": "2.jpg"
}